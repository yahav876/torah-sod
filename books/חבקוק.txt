חבקוק פרק-א


{א}המשא אשר חזה חבקוק הנביא:

{ב}עד אנה יהוה שועתי ולא תשמע אזעק אליך חמס ולא תושיע:

{ג}למה תראני און ועמל תביט ושד וחמס לנגדי ויהי ריב ומדון ישא: {ד}על כן תפוג תורה ולא יצא לנצח משפט כי רשע מכתיר את הצדיק על כן יצא משפט מעקל: {ה}ראו בגוים והביטו והתמהו תמהו כי פעל פעל בימיכם לא תאמינו כי יספר: {ו}כי הנני מקים את הכשדים הגוי המר והנמהר ההולך למרחבי ארץ לרשת משכנות לא לו: {ז}אים ונורא הוא ממנו משפטו ושאתו יצא:

{ח}וקלו מנמרים סוסיו וחדו מזאבי ערב ופשו פרשיו ופרשיו מרחוק יבאו יעפו כנשר חש לאכול: {ט}כלה לחמס יבוא מגמת פניהם קדימה ויאסף כחול שבי:

{י}והוא במלכים יתקלס ורזנים משחק לו הוא לכל מבצר ישחק ויצבר עפר וילכדה: {יא}אז חלף רוח ויעבר ואשם זו כחו לאלהו:

{יב}הלוא אתה מקדם יהוה אלהי קדשי לא נמות יהוה למשפט שמתו וצור להוכיח יסדתו: {יג}טהור עינים מראות רע והביט אל עמל לא תוכל למה תביט בוגדים תחריש בבלע רשע צדיק ממנו: {יד}ותעשה אדם כדגי הים כרמש לא משל בו:

{טו}כלה בחכה העלה יגרהו בחרמו ויאספהו במכמרתו על כן ישמח ויגיל: {טז}על כן יזבח לחרמו ויקטר למכמרתו כי בהמה שמן חלקו ומאכלו בראה: {יז}העל כן יריק חרמו ותמיד להרג גוים לא יחמול:





חבקוק פרק-ב


{א}על משמרתי אעמדה ואתיצבה על מצור ואצפה לראות מה ידבר בי ומה אשיב על תוכחתי: {ב}ויענני יהוה ויאמר כתוב חזון ובאר על הלחות למען ירוץ קורא בו: {ג}כי עוד חזון למועד ויפח לקץ ולא יכזב אם יתמהמה חכה לו כי בא יבא לא יאחר: {ד}הנה עפלה לא ישרה נפשו בו וצדיק באמונתו יחיה:

{ה}ואף כי היין בוגד גבר יהיר ולא ינוה אשר הרחיב כשאול נפשו והוא כמות ולא ישבע ויאסף אליו כל הגוים ויקבץ אליו כל העמים: {ו}הלוא אלה כלם עליו משל ישאו ומליצה חידות לו ויאמר הוי המרבה לא לו עד מתי ומכביד עליו עבטיט: {ז}הלוא פתע יקומו נשכיך ויקצו מזעזעיך והיית למשסות למו:

{ח}כי אתה שלות גוים רבים ישלוך כל יתר עמים מדמי אדם וחמס ארץ קריה וכל ישבי בה: {ט}הוי בצע בצע רע לביתו לשום במרום קנו להנצל מכף רע:

{י}יעצת בשת לביתך קצות עמים רבים וחוטא נפשך:

{יא}כי אבן מקיר תזעק וכפיס מעץ יעננה:

{יב}הוי בנה עיר בדמים וכונן קריה בעולה:

{יג}הלוא הנה מאת יהוה צבאות וייגעו עמים בדי אש ולאמים בדי ריק יעפו: {יד}כי תמלא הארץ לדעת את כבוד יהוה כמים יכסו על ים:

{טו}הוי משקה רעהו מספח חמתך ואף שכר למען הביט על מעוריהם:

{טז}שבעת קלון מכבוד שתה גם אתה והערל תסוב עליך כוס ימין יהוה וקיקלון על כבודך: {יז}כי חמס לבנון יכסך ושד בהמות יחיתן מדמי אדם וחמס ארץ קריה וכל ישבי בה: {יח}מה הועיל פסל כי פסלו יצרו מסכה ומורה שקר כי בטח יצר יצרו עליו לעשות אלילים אלמים: {יט}הוי אמר לעץ הקיצה עורי לאבן דומם הוא יורה הנה הוא תפוש זהב וכסף וכל רוח אין בקרבו: {כ}ויהוה בהיכל קדשו הס מפניו כל הארץ:





חבקוק פרק-ג


{א}תפלה לחבקוק הנביא על שגינות:

{ב}יהוה שמעתי שמעך יראתי יהוה פעלך בקרב שנים חייהו בקרב שנים תודיע ברגז רחם תזכור: {ג}אלוה מתימן יבוא וקדוש מהר פארן סלה כסה שמים הודו ותהלתו מלאה הארץ: {ד}ונגה כאור תהיה קרנים מידו לו ושם חביון עזה:

{ה}לפניו ילך דבר ויצא רשף לרגליו:

{ו}עמד וימדד ארץ ראה ויתר גוים ויתפצצו הררי עד שחו גבעות עולם הליכות עולם לו: {ז}תחת און ראיתי אהלי כושן ירגזון יריעות ארץ מדין:

{ח}הבנהרים חרה יהוה אם בנהרים אפך אם בים עברתך כי תרכב על סוסיך מרכבתיך ישועה: {ט}עריה תעור קשתך שבעות מטות אמר סלה נהרות תבקע ארץ:

{י}ראוך יחילו הרים זרם מים עבר נתן תהום קולו רום ידיהו נשא:

{יא}שמש ירח עמד זבלה לאור חציך יהלכו לנגה ברק חניתך:

{יב}בזעם תצעד ארץ באף תדוש גוים:

{יג}יצאת לישע עמך לישע את משיחך מחצת ראש מבית רשע ערות יסוד עד צואר סלה: {יד}נקבת במטיו ראש פרזו יסערו להפיצני עליצתם כמו לאכל עני במסתר: {טו}דרכת בים סוסיך חמר מים רבים:

{טז}שמעתי ותרגז בטני לקול צללו שפתי יבוא רקב בעצמי ותחתי ארגז אשר אנוח ליום צרה לעלות לעם יגודנו: {יז}כי תאנה לא תפרח ואין יבול בגפנים כחש מעשה זית ושדמות לא עשה אכל גזר ממכלה צאן ואין בקר ברפתים: {יח}ואני ביהוה אעלוזה אגילה באלהי ישעי:

{יט}יהוה אדני חילי וישם רגלי כאילות ועל במותי ידרכני למנצח בנגינותי:





צפניה