משלי פרק-א


{א}משלי שלמה בן דוד מלך ישראל:

{ב}לדעת חכמה ומוסר להבין אמרי בינה:

{ג}לקחת מוסר השכל צדק ומשפט ומישרים:

{ד}לתת לפתאים ערמה לנער דעת ומזמה:

{ה}ישמע חכם ויוסף לקח ונבון תחבלות יקנה:

{ו}להבין משל ומליצה דברי חכמים וחידתם:

{ז}יראת יהוה ראשית דעת חכמה ומוסר אוילים בזו:

{ח}שמע בני מוסר אביך ואל תטש תורת אמך:

{ט}כי לוית חן הם לראשך וענקים לגרגרתיך:

{י}בני אם יפתוך חטאים אל תבא:

{יא}אם יאמרו לכה אתנו נארבה לדם נצפנה לנקי חנם:

{יב}נבלעם כשאול חיים ותמימים כיורדי בור:

{יג}כל הון יקר נמצא נמלא בתינו שלל:

{יד}גורלך תפיל בתוכנו כיס אחד יהיה לכלנו:

{טו}בני אל תלך בדרך אתם מנע רגלך מנתיבתם:

{טז}כי רגליהם לרע ירוצו וימהרו לשפך דם:

{יז}כי חנם מזרה הרשת בעיני כל בעל כנף:

{יח}והם לדמם יארבו יצפנו לנפשתם:

{יט}כן ארחות כל בצע בצע את נפש בעליו יקח:

{כ}חכמות בחוץ תרנה ברחבות תתן קולה:

{כא}בראש המיות תקרא בפתחי שערים בעיר אמריה תאמר:

{כב}עד מתי פתים תאהבו פתי ולצים לצון חמדו להם וכסילים ישנאו דעת: {כג}תשובו לתוכחתי הנה אביעה לכם רוחי אודיעה דברי אתכם: {כד}יען קראתי ותמאנו נטיתי ידי ואין מקשיב:

{כה}ותפרעו כל עצתי ותוכחתי לא אביתם:

{כו}גם אני באידכם אשחק אלעג בבא פחדכם:

{כז}בבא כשאוה פחדכם ואידכם כסופה יאתה בבא עליכם צרה וצוקה: {כח}אז יקראנני ולא אענה ישחרנני ולא ימצאנני:

{כט}תחת כי שנאו דעת ויראת יהוה לא בחרו:

{ל}לא אבו לעצתי נאצו כל תוכחתי:

{לא}ויאכלו מפרי דרכם וממעצתיהם ישבעו:

{לב}כי משובת פתים תהרגם ושלות כסילים תאבדם:

{לג}ושמע לי ישכן בטח ושאנן מפחד רעה:





משלי פרק-ב


{א}בני אם תקח אמרי ומצותי תצפן אתך:

{ב}להקשיב לחכמה אזנך תטה לבך לתבונה:

{ג}כי אם לבינה תקרא לתבונה תתן קולך:

{ד}אם תבקשנה ככסף וכמטמונים תחפשנה:

{ה}אז תבין יראת יהוה ודעת אלהים תמצא:

{ו}כי יהוה יתן חכמה מפיו דעת ותבונה:

{ז}וצפן לישרים תושיה מגן להלכי תם:

{ח}לנצר ארחות משפט ודרך חסידו ישמר:

{ט}אז תבין צדק ומשפט ומישרים כל מעגל טוב:

{י}כי תבוא חכמה בלבך ודעת לנפשך ינעם:

{יא}מזמה תשמר עליך תבונה תנצרכה:

{יב}להצילך מדרך רע מאיש מדבר תהפכות:

{יג}העזבים ארחות ישר ללכת בדרכי חשך:

{יד}השמחים לעשות רע יגילו בתהפכות רע:

{טו}אשר ארחתיהם עקשים ונלוזים במעגלותם:

{טז}להצילך מאשה זרה מנכריה אמריה החליקה:

{יז}העזבת אלוף נעוריה ואת ברית אלהיה שכחה:

{יח}כי שחה אל מות ביתה ואל רפאים מעגלתיה:

{יט}כל באיה לא ישובון ולא ישיגו ארחות חיים:

{כ}למען תלך בדרך טובים וארחות צדיקים תשמר:

{כא}כי ישרים ישכנו ארץ ותמימים יותרו בה:

{כב}ורשעים מארץ יכרתו ובוגדים יסחו ממנה:





משלי פרק-ג


{א}בני תורתי אל תשכח ומצותי יצר לבך:

{ב}כי ארך ימים ושנות חיים ושלום יוסיפו לך:

{ג}חסד ואמת אל יעזבך קשרם על גרגרותיך כתבם על לוח לבך: {ד}ומצא חן ושכל טוב בעיני אלהים ואדם:

{ה}בטח אל יהוה בכל לבך ואל בינתך אל תשען:

{ו}בכל דרכיך דעהו והוא יישר ארחתיך:

{ז}אל תהי חכם בעיניך ירא את יהוה וסור מרע:

{ח}רפאות תהי לשרך ושקוי לעצמותיך:

{ט}כבד את יהוה מהונך ומראשית כל תבואתך:

{י}וימלאו אסמיך שבע ותירוש יקביך יפרצו:

{יא}מוסר יהוה בני אל תמאס ואל תקץ בתוכחתו:

{יב}כי את אשר יאהב יהוה יוכיח וכאב את בן ירצה:

{יג}אשרי אדם מצא חכמה ואדם יפיק תבונה:

{יד}כי טוב סחרה מסחר כסף ומחרוץ תבואתה:

{טו}יקרה היא מפניים וכל חפציך לא ישוו בה:

{טז}ארך ימים בימינה בשמאולה עשר וכבוד:

{יז}דרכיה דרכי נעם וכל נתיבותיה שלום:

{יח}עץ חיים היא למחזיקים בה ותמכיה מאשר:

{יט}יהוה בחכמה יסד ארץ כונן שמים בתבונה:

{כ}בדעתו תהומות נבקעו ושחקים ירעפו טל:

{כא}בני אל ילזו מעיניך נצר תשיה ומזמה:

{כב}ויהיו חיים לנפשך וחן לגרגרתיך:

{כג}אז תלך לבטח דרכך ורגלך לא תגוף:

{כד}אם תשכב לא תפחד ושכבת וערבה שנתך:

{כה}אל תירא מפחד פתאם ומשאת רשעים כי תבא:

{כו}כי יהוה יהיה בכסלך ושמר רגלך מלכד:

{כז}אל תמנע טוב מבעליו בהיות לאל ידיך לעשות:

{כח}אל תאמר לרעיך לך ושוב ומחר אתן ויש אתך:

{כט}אל תחרש על רעך רעה והוא יושב לבטח אתך:

{ל}אל תרוב עם אדם חנם אם לא גמלך רעה:

{לא}אל תקנא באיש חמס ואל תבחר בכל דרכיו:

{לב}כי תועבת יהוה נלוז ואת ישרים סודו:

{לג}מארת יהוה בבית רשע ונוה צדיקים יברך:

{לד}אם ללצים הוא יליץ ולעניים יתן חן:

{לה}כבוד חכמים ינחלו וכסילים מרים קלון:





משלי פרק-ד


{א}שמעו בנים מוסר אב והקשיבו לדעת בינה:

{ב}כי לקח טוב נתתי לכם תורתי אל תעזבו:

{ג}כי בן הייתי לאבי רך ויחיד לפני אמי:

{ד}וירני ויאמר לי יתמך דברי לבך שמר מצותי וחיה:

{ה}קנה חכמה קנה בינה אל תשכח ואל תט מאמרי פי:

{ו}אל תעזבה ותשמרך אהבה ותצרך:

{ז}ראשית חכמה קנה חכמה ובכל קנינך קנה בינה:

{ח}סלסלה ותרוממך תכבדך כי תחבקנה:

{ט}תתן לראשך לוית חן עטרת תפארת תמגנך:

{י}שמע בני וקח אמרי וירבו לך שנות חיים:

{יא}בדרך חכמה הרתיך הדרכתיך במעגלי ישר:

{יב}בלכתך לא יצר צעדך ואם תרוץ לא תכשל:

{יג}החזק במוסר אל תרף נצרה כי היא חייך:

{יד}בארח רשעים אל תבא ואל תאשר בדרך רעים:

{טו}פרעהו אל תעבר בו שטה מעליו ועבור:

{טז}כי לא ישנו אם לא ירעו ונגזלה שנתם אם לא יכשולו

{יז}כי לחמו לחם רשע ויין חמסים ישתו:

{יח}וארח צדיקים כאור נגה הולך ואור עד נכון היום:

{יט}דרך רשעים כאפלה לא ידעו במה יכשלו:

{כ}בני לדברי הקשיבה לאמרי הט אזנך:

{כא}אל יליזו מעיניך שמרם בתוך לבבך:

{כב}כי חיים הם למצאיהם ולכל בשרו מרפא:

{כג}מכל משמר נצר לבך כי ממנו תוצאות חיים:

{כד}הסר ממך עקשות פה ולזות שפתים הרחק ממך:

{כה}עיניך לנכח יביטו ועפעפיך יישרו נגדך:

{כו}פלס מעגל רגלך וכל דרכיך יכנו:

{כז}אל תט ימין ושמאול הסר רגלך מרע:





משלי פרק-ה


{א}בני לחכמתי הקשיבה לתבונתי הט אזנך:

{ב}לשמר מזמות ודעת שפתיך ינצרו:

{ג}כי נפת תטפנה שפתי זרה וחלק משמן חכה:

{ד}ואחריתה מרה כלענה חדה כחרב פיות:

{ה}רגליה ירדות מות שאול צעדיה יתמכו:

{ו}ארח חיים פן תפלס נעו מעגלתיה לא תדע:

{ז}ועתה בנים שמעו לי ואל תסורו מאמרי פי:

{ח}הרחק מעליה דרכך ואל תקרב אל פתח ביתה:

{ט}פן תתן לאחרים הודך ושנתיך לאכזרי:

{י}פן ישבעו זרים כחך ועצביך בבית נכרי:

{יא}ונהמת באחריתך בכלות בשרך ושארך:

{יב}ואמרת איך שנאתי מוסר ותוכחת נאץ לבי:

{יג}ולא שמעתי בקול מורי ולמלמדי לא הטיתי אזני:

{יד}כמעט הייתי בכל רע בתוך קהל ועדה:

{טו}שתה מים מבורך ונזלים מתוך בארך:

{טז}יפוצו מעינתיך חוצה ברחבות פלגי מים:

{יז}יהיו לך לבדך ואין לזרים אתך:

{יח}יהי מקורך ברוך ושמח מאשת נעורך:

{יט}אילת אהבים ויעלת חן דדיה ירוך בכל עת באהבתה תשגה תמיד: {כ}ולמה תשגה בני בזרה ותחבק חק נכריה:

{כא}כי נכח עיני יהוה דרכי איש וכל מעגלתיו מפלס:

{כב}עוונותיו ילכדנו את הרשע ובחבלי חטאתו יתמך:

{כג}הוא ימות באין מוסר וברב אולתו ישגה:





משלי פרק-ו


{א}בני אם ערבת לרעך תקעת לזר כפיך:

{ב}נוקשת באמרי פיך נלכדת באמרי פיך:

{ג}עשה זאת אפוא בני והנצל כי באת בכף רעך לך התרפס ורהב רעיך: {ד}אל תתן שנה לעיניך ותנומה לעפעפיך:

{ה}הנצל כצבי מיד וכצפור מיד יקוש:

{ו}לך אל נמלה עצל ראה דרכיה וחכם:

{ז}אשר אין לה קצין שטר ומשל:

{ח}תכין בקיץ לחמה אגרה בקציר מאכלה:

{ט}עד מתי עצל תשכב מתי תקום משנתך:

{י}מעט שנות מעט תנומות מעט חבק ידים לשכב:

{יא}ובא כמהלך ראשך ומחסרך כאיש מגן:

{יב}אדם בליעל איש און הולך עקשות פה:

{יג}קרץ בעיניו מלל ברגלו מרה באצבעתיו:

{יד}תהפכות בלבו חרש רע בכל עת מדנים ישלח:

{טו}על כן פתאם יבוא אידו פתע ישבר ואין מרפא:

{טז}שש הנה שנא יהוה ושבע תועבות נפשו:

{יז}עינים רמות לשון שקר וידים שפכות דם נקי:

{יח}לב חרש מחשבות און רגלים ממהרות לרוץ לרעה:

{יט}יפיח כזבים עד שקר ומשלח מדנים בין אחים:

{כ}נצר בני מצות אביך ואל תטש תורת אמך:

{כא}קשרם על לבך תמיד ענדם על גרגרתך:

{כב}בהתהלכך תנחה אתך בשכבך תשמר עליך והקיצות היא תשיחך: {כג}כי נר מצוה ותורה אור ודרך חיים תוכחות מוסר:

{כד}לשמרך מאשת רע מחלקת לשון נכריה:

{כה}אל תחמד יפיה בלבבך ואל תקחך בעפעפיה:

{כו}כי בעד אשה זונה עד ככר לחם ואשת איש נפש יקרה תצוד: {כז}היחתה איש אש בחיקו ובגדיו לא תשרפנה:

{כח}אם יהלך איש על הגחלים ורגליו לא תכוינה:

{כט}כן הבא אל אשת רעהו לא ינקה כל הנגע בה:

{ל}לא יבוזו לגנב כי יגנוב למלא נפשו כי ירעב:

{לא}ונמצא ישלם שבעתים את כל הון ביתו יתן:

{לב}נאף אשה חסר לב משחית נפשו הוא יעשנה:

{לג}נגע וקלון ימצא וחרפתו לא תמחה:

{לד}כי קנאה חמת גבר ולא יחמול ביום נקם:

{לה}לא ישא פני כל כפר ולא יאבה כי תרבה שחד:





משלי פרק-ז


{א}בני שמר אמרי ומצותי תצפן אתך:

{ב}שמר מצותי וחיה ותורתי כאישון עיניך:

{ג}קשרם על אצבעתיך כתבם על לוח לבך:

{ד}אמר לחכמה אחתי את ומדע לבינה תקרא:

{ה}לשמרך מאשה זרה מנכריה אמריה החליקה:

{ו}כי בחלון ביתי בעד אשנבי נשקפתי:

{ז}וארא בפתאים אבינה בבנים נער חסר לב:

{ח}עבר בשוק אצל פנה ודרך ביתה יצעד:

{ט}בנשף בערב יום באישון לילה ואפלה:

{י}והנה אשה לקראתו שית זונה ונצרת לב:

{יא}המיה היא וסררת בביתה לא ישכנו רגליה:

{יב}פעם בחוץ פעם ברחבות ואצל כל פנה תארב:

{יג}והחזיקה בו ונשקה לו העזה פניה ותאמר לו:

{יד}זבחי שלמים עלי היום שלמתי נדרי:

{טו}על כן יצאתי לקראתך לשחר פניך ואמצאך:

{טז}מרבדים רבדתי ערשי חטבות אטון מצרים:

{יז}נפתי משכבי מר אהלים וקנמון:

{יח}לכה נרוה דדים עד הבקר נתעלסה באהבים:

{יט}כי אין האיש בביתו הלך בדרך מרחוק:

{כ}צרור הכסף לקח בידו ליום הכסא יבא ביתו:

{כא}הטתו ברב לקחה בחלק שפתיה תדיחנו:

{כב}הולך אחריה פתאם כשור אל טבח יבוא וכעכס אל מוסר אויל: {כג}עד יפלח חץ כבדו כמהר צפור אל פח ולא ידע כי בנפשו הוא: {כד}ועתה בנים שמעו לי והקשיבו לאמרי פי:

{כה}אל ישט אל דרכיה לבך אל תתע בנתיבותיה:

{כו}כי רבים חללים הפילה ועצמים כל הרגיה:

{כז}דרכי שאול ביתה ירדות אל חדרי מות:





משלי פרק-ח


{א}הלא חכמה תקרא ותבונה תתן קולה:

{ב}בראש מרומים עלי דרך בית נתיבות נצבה:

{ג}ליד שערים לפי קרת מבוא פתחים תרנה:

{ד}אליכם אישים אקרא וקולי אל בני אדם:

{ה}הבינו פתאים ערמה וכסילים הבינו לב:

{ו}שמעו כי נגידים אדבר ומפתח שפתי מישרים:

{ז}כי אמת יהגה חכי ותועבת שפתי רשע:

{ח}בצדק כל אמרי פי אין בהם נפתל ועקש:

{ט}כלם נכחים למבין וישרים למצאי דעת:

{י}קחו מוסרי ואל כסף ודעת מחרוץ נבחר:

{יא}כי טובה חכמה מפנינים וכל חפצים לא ישוו בה:

{יב}אני חכמה שכנתי ערמה ודעת מזמות אמצא:

{יג}יראת יהוה שנאת רע גאה וגאון ודרך רע ופי תהפכות שנאתי: {יד}לי עצה ותושיה אני בינה לי גבורה:

{טו}בי מלכים ימלכו ורוזנים יחקקו צדק:

{טז}בי שרים ישרו ונדיבים כל שפטי צדק:

{יז}אני אהביה אהב ומשחרי ימצאנני:

{יח}עשר וכבוד אתי הון עתק וצדקה:

{יט}טוב פריי מחרוץ ומפז ותבואתי מכסף נבחר:

{כ}בארח צדקה אהלך בתוך נתיבות משפט:

{כא}להנחיל אהבי יש ואצרתיהם אמלא:

{כב}יהוה קנני ראשית דרכו קדם מפעליו מאז:

{כג}מעולם נסכתי מראש מקדמי ארץ:

{כד}באין תהמות חוללתי באין מעינות נכבדי מים:

{כה}בטרם הרים הטבעו לפני גבעות חוללתי:

{כו}עד לא עשה ארץ וחוצות וראש עפרות תבל:

{כז}בהכינו שמים שם אני בחוקו חוג על פני תהום:

{כח}באמצו שחקים ממעל בעזוז עינות תהום:

{כט}בשומו לים חקו ומים לא יעברו פיו בחוקו מוסדי ארץ: {ל}ואהיה אצלו אמון ואהיה שעשעים יום יום משחקת לפניו בכל עת: {לא}משחקת בתבל ארצו ושעשעי את בני אדם:

{לב}ועתה בנים שמעו לי ואשרי דרכי ישמרו:

{לג}שמעו מוסר וחכמו ואל תפרעו:

{לד}אשרי אדם שמע לי לשקד על דלתתי יום יום לשמר מזוזת פתחי: {לה}כי מצאי מצאי חיים ויפק רצון מיהוה:

{לו}וחטאי חמס נפשו כל משנאי אהבו מות:





משלי פרק-ט


{א}חכמות בנתה ביתה חצבה עמודיה שבעה:

{ב}טבחה טבחה מסכה יינה אף ערכה שלחנה:

{ג}שלחה נערתיה תקרא על גפי מרמי קרת:

{ד}מי פתי יסר הנה חסר לב אמרה לו:

{ה}לכו לחמו בלחמי ושתו ביין מסכתי:

{ו}עזבו פתאים וחיו ואשרו בדרך בינה:

{ז}יסר לץ לקח לו קלון ומוכיח לרשע מומו:

{ח}אל תוכח לץ פן ישנאך הוכח לחכם ויאהבך:

{ט}תן לחכם ויחכם עוד הודע לצדיק ויוסף לקח:

{י}תחלת חכמה יראת יהוה ודעת קדשים בינה:

{יא}כי בי ירבו ימיך ויוסיפו לך שנות חיים:

{יב}אם חכמת חכמת לך ולצת לבדך תשא:

{יג}אשת כסילות המיה פתיות ובל ידעה מה:

{יד}וישבה לפתח ביתה על כסא מרמי קרת:

{טו}לקרא לעברי דרך המישרים ארחותם:

{טז}מי פתי יסר הנה וחסר לב ואמרה לו:

{יז}מים גנובים ימתקו ולחם סתרים ינעם:

{יח}ולא ידע כי רפאים שם בעמקי שאול קראיה:





משלי פרק-י


{א}משלי שלמה בן חכם ישמח אב ובן כסיל תוגת אמו:

{ב}לא יועילו אוצרות רשע וצדקה תציל ממות:

{ג}לא ירעיב יהוה נפש צדיק והות רשעים יהדף:

{ד}ראש עשה כף רמיה ויד חרוצים תעשיר:

{ה}אגר בקיץ בן משכיל נרדם בקציר בן מביש:

{ו}ברכות לראש צדיק ופי רשעים יכסה חמס:

{ז}זכר צדיק לברכה ושם רשעים ירקב:

{ח}חכם לב יקח מצות ואויל שפתים ילבט:

{ט}הולך בתם ילך בטח ומעקש דרכיו יודע:

{י}קרץ עין יתן עצבת ואויל שפתים ילבט:

{יא}מקור חיים פי צדיק ופי רשעים יכסה חמס:

{יב}שנאה תעורר מדנים ועל כל פשעים תכסה אהבה:

{יג}בשפתי נבון תמצא חכמה ושבט לגו חסר לב:

{יד}חכמים יצפנו דעת ופי אויל מחתה קרבה:

{טו}הון עשיר קרית עזו מחתת דלים רישם:

{טז}פעלת צדיק לחיים תבואת רשע לחטאת:

{יז}ארח לחיים שומר מוסר ועוזב תוכחת מתעה:

{יח}מכסה שנאה שפתי שקר ומוצא דבה הוא כסיל:

{יט}ברב דברים לא יחדל פשע וחשך שפתיו משכיל:

{כ}כסף נבחר לשון צדיק לב רשעים כמעט:

{כא}שפתי צדיק ירעו רבים ואוילים בחסר לב ימותו:

{כב}ברכת יהוה היא תעשיר ולא יוסף עצב עמה:

{כג}כשחוק לכסיל עשות זמה וחכמה לאיש תבונה:

{כד}מגורת רשע היא תבואנו ותאות צדיקים יתן:

{כה}כעבור סופה ואין רשע וצדיק יסוד עולם:

{כו}כחמץ לשנים וכעשן לעינים כן העצל לשלחיו:

{כז}יראת יהוה תוסיף ימים ושנות רשעים תקצרנה:

{כח}תוחלת צדיקים שמחה ותקות רשעים תאבד:

{כט}מעוז לתם דרך יהוה ומחתה לפעלי און:

{ל}צדיק לעולם בל ימוט ורשעים לא ישכנו ארץ:

{לא}פי צדיק ינוב חכמה ולשון תהפכות תכרת:

{לב}שפתי צדיק ידעון רצון ופי רשעים תהפכות:





משלי פרק-יא


{א}מאזני מרמה תועבת יהוה ואבן שלמה רצונו:

{ב}בא זדון ויבא קלון ואת צנועים חכמה:

{ג}תמת ישרים תנחם וסלף בוגדים ושדם

{ד}לא יועיל הון ביום עברה וצדקה תציל ממות:

{ה}צדקת תמים תישר דרכו וברשעתו יפל רשע:

{ו}צדקת ישרים תצילם ובהות בגדים ילכדו:

{ז}במות אדם רשע תאבד תקוה ותוחלת אונים אבדה:

{ח}צדיק מצרה נחלץ ויבא רשע תחתיו:

{ט}בפה חנף ישחת רעהו ובדעת צדיקים יחלצו:

{י}בטוב צדיקים תעלץ קריה ובאבד רשעים רנה:

{יא}בברכת ישרים תרום קרת ובפי רשעים תהרס:

{יב}בז לרעהו חסר לב ואיש תבונות יחריש:

{יג}הולך רכיל מגלה סוד ונאמן רוח מכסה דבר:

{יד}באין תחבלות יפל עם ותשועה ברב יועץ:

{טו}רע ירוע כי ערב זר ושנא תקעים בוטח:

{טז}אשת חן תתמך כבוד ועריצים יתמכו עשר:

{יז}גמל נפשו איש חסד ועכר שארו אכזרי:

{יח}רשע עשה פעלת שקר וזרע צדקה שכר אמת:

{יט}כן צדקה לחיים ומרדף רעה למותו:

{כ}תועבת יהוה עקשי לב ורצונו תמימי דרך:

{כא}יד ליד לא ינקה רע וזרע צדיקים נמלט:

{כב}נזם זהב באף חזיר אשה יפה וסרת טעם:

{כג}תאות צדיקים אך טוב תקות רשעים עברה:

{כד}יש מפזר ונוסף עוד וחושך מישר אך למחסור:

{כה}נפש ברכה תדשן ומרוה גם הוא יורא:

{כו}מנע בר יקבהו לאום וברכה לראש משביר:

{כז}שחר טוב יבקש רצון ודרש רעה תבואנו:

{כח}בוטח בעשרו הוא יפל וכעלה צדיקים יפרחו:

{כט}עוכר ביתו ינחל רוח ועבד אויל לחכם לב:

{ל}פרי צדיק עץ חיים ולקח נפשות חכם:

{לא}הן צדיק בארץ ישלם אף כי רשע וחוטא:





משלי פרק-יב


{א}אהב מוסר אהב דעת ושנא תוכחת בער:

{ב}טוב יפיק רצון מיהוה ואיש מזמות ירשיע:

{ג}לא יכון אדם ברשע ושרש צדיקים בל ימוט:

{ד}אשת חיל עטרת בעלה וכרקב בעצמותיו מבישה:

{ה}מחשבות צדיקים משפט תחבלות רשעים מרמה:

{ו}דברי רשעים ארב דם ופי ישרים יצילם:

{ז}הפוך רשעים ואינם ובית צדיקים יעמד:

{ח}לפי שכלו יהלל איש ונעוה לב יהיה לבוז:

{ט}טוב נקלה ועבד לו ממתכבד וחסר לחם:

{י}יודע צדיק נפש בהמתו ורחמי רשעים אכזרי:

{יא}עבד אדמתו ישבע לחם ומרדף ריקים חסר לב:

{יב}חמד רשע מצוד רעים ושרש צדיקים יתן:

{יג}בפשע שפתים מוקש רע ויצא מצרה צדיק:

{יד}מפרי פי איש ישבע טוב וגמול ידי אדם ישוב לו:

{טו}דרך אויל ישר בעיניו ושמע לעצה חכם:

{טז}אויל ביום יודע כעסו וכסה קלון ערום:

{יז}יפיח אמונה יגיד צדק ועד שקרים מרמה:

{יח}יש בוטה כמדקרות חרב ולשון חכמים מרפא:

{יט}שפת אמת תכון לעד ועד ארגיעה לשון שקר:

{כ}מרמה בלב חרשי רע וליעצי שלום שמחה:

{כא}לא יאנה לצדיק כל און ורשעים מלאו רע:

{כב}תועבת יהוה שפתי שקר ועשי אמונה רצונו:

{כג}אדם ערום כסה דעת ולב כסילים יקרא אולת:

{כד}יד חרוצים תמשול ורמיה תהיה למס:

{כה}דאגה בלב איש ישחנה ודבר טוב ישמחנה:

{כו}יתר מרעהו צדיק ודרך רשעים תתעם:

{כז}לא יחרך רמיה צידו והון אדם יקר חרוץ:

{כח}בארח צדקה חיים ודרך נתיבה אל מות:





משלי פרק-יג


{א}בן חכם מוסר אב ולץ לא שמע גערה:

{ב}מפרי פי איש יאכל טוב ונפש בגדים חמס:

{ג}נצר פיו שמר נפשו פשק שפתיו מחתה לו:

{ד}מתאוה ואין נפשו עצל ונפש חרצים תדשן:

{ה}דבר שקר ישנא צדיק ורשע יבאיש ויחפיר:

{ו}צדקה תצר תם דרך ורשעה תסלף חטאת:

{ז}יש מתעשר ואין כל מתרושש והון רב:

{ח}כפר נפש איש עשרו ורש לא שמע גערה:

{ט}אור צדיקים ישמח ונר רשעים ידעך:

{י}רק בזדון יתן מצה ואת נועצים חכמה:

{יא}הון מהבל ימעט וקבץ על יד ירבה:

{יב}תוחלת ממשכה מחלה לב ועץ חיים תאוה באה:

{יג}בז לדבר יחבל לו וירא מצוה הוא ישלם:

{יד}תורת חכם מקור חיים לסור ממקשי מות:

{טו}שכל טוב יתן חן ודרך בגדים איתן:

{טז}כל ערום יעשה בדעת וכסיל יפרש אולת:

{יז}מלאך רשע יפל ברע וציר אמונים מרפא:

{יח}ריש וקלון פורע מוסר ושומר תוכחת יכבד:

{יט}תאוה נהיה תערב לנפש ותועבת כסילים סור מרע:

{כ}הלוך את חכמים וחכם ורעה כסילים ירוע:

{כא}חטאים תרדף רעה ואת צדיקים ישלם טוב:

{כב}טוב ינחיל בני בנים וצפון לצדיק חיל חוטא:

{כג}רב אכל ניר ראשים ויש נספה בלא משפט:

{כד}חושך שבטו שונא בנו ואהבו שחרו מוסר:

{כה}צדיק אכל לשבע נפשו ובטן רשעים תחסר:





משלי פרק-יד


{א}חכמות נשים בנתה ביתה ואולת בידיה תהרסנו:

{ב}הולך בישרו ירא יהוה ונלוז דרכיו בוזהו:

{ג}בפי אויל חטר גאוה ושפתי חכמים תשמורם:

{ד}באין אלפים אבוס בר ורב תבואות בכח שור:

{ה}עד אמונים לא יכזב ויפיח כזבים עד שקר:

{ו}בקש לץ חכמה ואין ודעת לנבון נקל:

{ז}לך מנגד לאיש כסיל ובל ידעת שפתי דעת:

{ח}חכמת ערום הבין דרכו ואולת כסילים מרמה:

{ט}אולים יליץ אשם ובין ישרים רצון:

{י}לב יודע מרת נפשו ובשמחתו לא יתערב זר:

{יא}בית רשעים ישמד ואהל ישרים יפריח:

{יב}יש דרך ישר לפני איש ואחריתה דרכי מות:

{יג}גם בשחוק יכאב לב ואחריתה שמחה תוגה:

{יד}מדרכיו ישבע סוג לב ומעליו איש טוב:

{טו}פתי יאמין לכל דבר וערום יבין לאשרו:

{טז}חכם ירא וסר מרע וכסיל מתעבר ובוטח:

{יז}קצר אפים יעשה אולת ואיש מזמות ישנא:

{יח}נחלו פתאים אולת וערומים יכתרו דעת:

{יט}שחו רעים לפני טובים ורשעים על שערי צדיק:

{כ}גם לרעהו ישנא רש ואהבי עשיר רבים:

{כא}בז לרעהו חוטא ומחונן עניים אשריו:

{כב}הלוא יתעו חרשי רע וחסד ואמת חרשי טוב:

{כג}בכל עצב יהיה מותר ודבר שפתים אך למחסור:

{כד}עטרת חכמים עשרם אולת כסילים אולת:

{כה}מציל נפשות עד אמת ויפח כזבים מרמה:

{כו}ביראת יהוה מבטח עז ולבניו יהיה מחסה:

{כז}יראת יהוה מקור חיים לסור ממקשי מות:

{כח}ברב עם הדרת מלך ובאפס לאם מחתת רזון:

{כט}ארך אפים רב תבונה וקצר רוח מרים אולת:

{ל}חיי בשרים לב מרפא ורקב עצמות קנאה:

{לא}עשק דל חרף עשהו ומכבדו חנן אביון:

{לב}ברעתו ידחה רשע וחסה במותו צדיק:

{לג}בלב נבון תנוח חכמה ובקרב כסילים תודע:

{לד}צדקה תרומם גוי וחסד לאמים חטאת:

{לה}רצון מלך לעבד משכיל ועברתו תהיה מביש:





משלי פרק-טו


{א}מענה רך ישיב חמה ודבר עצב יעלה אף:

{ב}לשון חכמים תיטיב דעת ופי כסילים יביע אולת:

{ג}בכל מקום עיני יהוה צפות רעים וטובים:

{ד}מרפא לשון עץ חיים וסלף בה שבר ברוח:

{ה}אויל ינאץ מוסר אביו ושמר תוכחת יערם:

{ו}בית צדיק חסן רב ובתבואת רשע נעכרת:

{ז}שפתי חכמים יזרו דעת ולב כסילים לא כן:

{ח}זבח רשעים תועבת יהוה ותפלת ישרים רצונו:

{ט}תועבת יהוה דרך רשע ומרדף צדקה יאהב:

{י}מוסר רע לעזב ארח שונא תוכחת ימות:

{יא}שאול ואבדון נגד יהוה אף כי לבות בני אדם:

{יב}לא יאהב לץ הוכח לו אל חכמים לא ילך:

{יג}לב שמח ייטב פנים ובעצבת לב רוח נכאה:

{יד}לב נבון יבקש דעת ופני כסילים ירעה אולת:

{טו}כל ימי עני רעים וטוב לב משתה תמיד:

{טז}טוב מעט ביראת יהוה מאוצר רב ומהומה בו:

{יז}טוב ארחת ירק ואהבה שם משור אבוס ושנאה בו:

{יח}איש חמה יגרה מדון וארך אפים ישקיט ריב:

{יט}דרך עצל כמשכת חדק וארח ישרים סללה:

{כ}בן חכם ישמח אב וכסיל אדם בוזה אמו:

{כא}אולת שמחה לחסר לב ואיש תבונה יישר לכת:

{כב}הפר מחשבות באין סוד וברב יועצים תקום:

{כג}שמחה לאיש במענה פיו ודבר בעתו מה טוב:

{כד}ארח חיים למעלה למשכיל למען סור משאול מטה:

{כה}בית גאים יסח יהוה ויצב גבול אלמנה:

{כו}תועבת יהוה מחשבות רע וטהרים אמרי נעם:

{כז}עכר ביתו בוצע בצע ושונא מתנת יחיה:

{כח}לב צדיק יהגה לענות ופי רשעים יביע רעות:

{כט}רחוק יהוה מרשעים ותפלת צדיקים ישמע:

{ל}מאור עינים ישמח לב שמועה טובה תדשן עצם:

{לא}אזן שמעת תוכחת חיים בקרב חכמים תלין:

{לב}פורע מוסר מואס נפשו ושומע תוכחת קונה לב:

{לג}יראת יהוה מוסר חכמה ולפני כבוד ענוה:





משלי פרק-טז


{א}לאדם מערכי לב ומיהוה מענה לשון:

{ב}כל דרכי איש זך בעיניו ותכן רוחות יהוה:

{ג}גל אל יהוה מעשיך ויכנו מחשבתיך:

{ד}כל פעל יהוה למענהו וגם רשע ליום רעה:

{ה}תועבת יהוה כל גבה לב יד ליד לא ינקה:

{ו}בחסד ואמת יכפר עון וביראת יהוה סור מרע:

{ז}ברצות יהוה דרכי איש גם אויביו ישלם אתו:

{ח}טוב מעט בצדקה מרב תבואות בלא משפט:

{ט}לב אדם יחשב דרכו ויהוה יכין צעדו:

{י}קסם על שפתי מלך במשפט לא ימעל פיו:

{יא}פלס ומאזני משפט ליהוה מעשהו כל אבני כיס:

{יב}תועבת מלכים עשות רשע כי בצדקה יכון כסא:

{יג}רצון מלכים שפתי צדק ודבר ישרים יאהב:

{יד}חמת מלך מלאכי מות ואיש חכם יכפרנה:

{טו}באור פני מלך חיים ורצונו כעב מלקוש:

{טז}קנה חכמה מה טוב מחרוץ וקנות בינה נבחר מכסף:

{יז}מסלת ישרים סור מרע שמר נפשו נצר דרכו:

{יח}לפני שבר גאון ולפני כשלון גבה רוח:

{יט}טוב שפל רוח את עניים מחלק שלל את גאים:

{כ}משכיל על דבר ימצא טוב ובוטח ביהוה אשריו:

{כא}לחכם לב יקרא נבון ומתק שפתים יסיף לקח:

{כב}מקור חיים שכל בעליו ומוסר אולים אולת:

{כג}לב חכם ישכיל פיהו ועל שפתיו יסיף לקח:

{כד}צוף דבש אמרי נעם מתוק לנפש ומרפא לעצם:

{כה}יש דרך ישר לפני איש ואחריתה דרכי מות:

{כו}נפש עמל עמלה לו כי אכף עליו פיהו:

{כז}איש בליעל כרה רעה ועל שפתיו כאש צרבת:

{כח}איש תהפכות ישלח מדון ונרגן מפריד אלוף:

{כט}איש חמס יפתה רעהו והוליכו בדרך לא טוב:

{ל}עצה עיניו לחשב תהפכות קרץ שפתיו כלה רעה:

{לא}עטרת תפארת שיבה בדרך צדקה תמצא:

{לב}טוב ארך אפים מגבור ומשל ברוחו מלכד עיר:

{לג}בחיק יוטל את הגורל ומיהוה כל משפטו:





משלי פרק-יז


{א}טוב פת חרבה ושלוה בה מבית מלא זבחי ריב:

{ב}עבד משכיל ימשל בבן מביש ובתוך אחים יחלק נחלה:

{ג}מצרף לכסף וכור לזהב ובחן לבות יהוה:

{ד}מרע מקשיב על שפת און שקר מזין על לשון הות:

{ה}לעג לרש חרף עשהו שמח לאיד לא ינקה:

{ו}עטרת זקנים בני בנים ותפארת בנים אבותם:

{ז}לא נאוה לנבל שפת יתר אף כי לנדיב שפת שקר:

{ח}אבן חן השחד בעיני בעליו אל כל אשר יפנה ישכיל:

{ט}מכסה פשע מבקש אהבה ושנה בדבר מפריד אלוף:

{י}תחת גערה במבין מהכות כסיל מאה:

{יא}אך מרי יבקש רע ומלאך אכזרי ישלח בו:

{יב}פגוש דב שכול באיש ואל כסיל באולתו:

{יג}משיב רעה תחת טובה לא תמיש רעה מביתו:

{יד}פוטר מים ראשית מדון ולפני התגלע הריב נטוש:

{טו}מצדיק רשע ומרשיע צדיק תועבת יהוה גם שניהם:

{טז}למה זה מחיר ביד כסיל לקנות חכמה ולב אין:

{יז}בכל עת אהב הרע ואח לצרה יולד:

{יח}אדם חסר לב תוקע כף ערב ערבה לפני רעהו:

{יט}אהב פשע אהב מצה מגביה פתחו מבקש שבר:

{כ}עקש לב לא ימצא טוב ונהפך בלשונו יפול ברעה:

{כא}ילד כסיל לתוגה לו ולא ישמח אבי נבל:

{כב}לב שמח ייטב גהה ורוח נכאה תיבש גרם:

{כג}שחד מחיק רשע יקח להטות ארחות משפט:

{כד}את פני מבין חכמה ועיני כסיל בקצה ארץ:

{כה}כעס לאביו בן כסיל וממר ליולדתו:

{כו}גם ענוש לצדיק לא טוב להכות נדיבים על ישר:

{כז}חושך אמריו יודע דעת וקר רוח איש תבונה:

{כח}גם אויל מחריש חכם יחשב אטם שפתיו נבון:





משלי פרק-יח


{א}לתאוה יבקש נפרד בכל תושיה יתגלע:

{ב}לא יחפץ כסיל בתבונה כי אם בהתגלות לבו:

{ג}בבוא רשע בא גם בוז ועם קלון חרפה:

{ד}מים עמקים דברי פי איש נחל נבע מקור חכמה:

{ה}שאת פני רשע לא טוב להטות צדיק במשפט:

{ו}שפתי כסיל יבאו בריב ופיו למהלמות יקרא:

{ז}פי כסיל מחתה לו ושפתיו מוקש נפשו:

{ח}דברי נרגן כמתלהמים והם ירדו חדרי בטן:

{ט}גם מתרפה במלאכתו אח הוא לבעל משחית:

{י}מגדל עז שם יהוה בו ירוץ צדיק ונשגב:

{יא}הון עשיר קרית עזו וכחומה נשגבה במשכיתו:

{יב}לפני שבר יגבה לב איש ולפני כבוד ענוה:

{יג}משיב דבר בטרם ישמע אולת היא לו וכלמה:

{יד}רוח איש יכלכל מחלהו ורוח נכאה מי ישאנה:

{טו}לב נבון יקנה דעת ואזן חכמים תבקש דעת:

{טז}מתן אדם ירחיב לו ולפני גדלים ינחנו:

{יז}צדיק הראשון בריבו יבא רעהו וחקרו:

{יח}מדינים ישבית הגורל ובין עצומים יפריד:

{יט}אח נפשע מקרית עז ומדונים כבריח ארמון:

{כ}מפרי פי איש תשבע בטנו תבואת שפתיו ישבע:

{כא}מות וחיים ביד לשון ואהביה יאכל פריה:

{כב}מצא אשה מצא טוב ויפק רצון מיהוה:

{כג}תחנונים ידבר רש ועשיר יענה עזות:

{כד}איש רעים להתרעע ויש אהב דבק מאח:





משלי פרק-יט


{א}טוב רש הולך בתמו מעקש שפתיו והוא כסיל:

{ב}גם בלא דעת נפש לא טוב ואץ ברגלים חוטא:

{ג}אולת אדם תסלף דרכו ועל יהוה יזעף לבו:

{ד}הון יסיף רעים רבים ודל מרעהו יפרד:

{ה}עד שקרים לא ינקה ויפיח כזבים לא ימלט:

{ו}רבים יחלו פני נדיב וכל הרע לאיש מתן:

{ז}כל אחי רש שנאהו אף כי מרעהו רחקו ממנו מרדף אמרים לא המה: {ח}קנה לב אהב נפשו שמר תבונה למצא טוב:

{ט}עד שקרים לא ינקה ויפיח כזבים יאבד:

{י}לא נאוה לכסיל תענוג אף כי לעבד משל בשרים:

{יא}שכל אדם האריך אפו ותפארתו עבר על פשע:

{יב}נהם ככפיר זעף מלך וכטל על עשב רצונו:

{יג}הות לאביו בן כסיל ודלף טרד מדיני אשה:

{יד}בית והון נחלת אבות ומיהוה אשה משכלת:

{טו}עצלה תפיל תרדמה ונפש רמיה תרעב:

{טז}שמר מצוה שמר נפשו בוזה דרכיו יומת

{יז}מלוה יהוה חונן דל וגמלו ישלם לו:

{יח}יסר בנך כי יש תקוה ואל המיתו אל תשא נפשך:

{יט}גרל חמה נשא ענש כי אם תציל ועוד תוסף:

{כ}שמע עצה וקבל מוסר למען תחכם באחריתך:

{כא}רבות מחשבות בלב איש ועצת יהוה היא תקום:

{כב}תאות אדם חסדו וטוב רש מאיש כזב:

{כג}יראת יהוה לחיים ושבע ילין בל יפקד רע:

{כד}טמן עצל ידו בצלחת גם אל פיהו לא ישיבנה:

{כה}לץ תכה ופתי יערם והוכיח לנבון יבין דעת:

{כו}משדד אב יבריח אם בן מביש ומחפיר:

{כז}חדל בני לשמע מוסר לשגות מאמרי דעת:

{כח}עד בליעל יליץ משפט ופי רשעים יבלע און:

{כט}נכונו ללצים שפטים ומהלמות לגו כסילים:





משלי פרק-כ


{א}לץ היין המה שכר וכל שגה בו לא יחכם:

{ב}נהם ככפיר אימת מלך מתעברו חוטא נפשו:

{ג}כבוד לאיש שבת מריב וכל אויל יתגלע:

{ד}מחרף עצל לא יחרש ישאל בקציר ואין:

{ה}מים עמקים עצה בלב איש ואיש תבונה ידלנה:

{ו}רב אדם יקרא איש חסדו ואיש אמונים מי ימצא:

{ז}מתהלך בתמו צדיק אשרי בניו אחריו:

{ח}מלך יושב על כסא דין מזרה בעיניו כל רע:

{ט}מי יאמר זכיתי לבי טהרתי מחטאתי:

{י}אבן ואבן איפה ואיפה תועבת יהוה גם שניהם:

{יא}גם במעלליו יתנכר נער אם זך ואם ישר פעלו:

{יב}אזן שמעת ועין ראה יהוה עשה גם שניהם:

{יג}אל תאהב שנה פן תורש פקח עיניך שבע לחם:

{יד}רע רע יאמר הקונה ואזל לו אז יתהלל:

{טו}יש זהב ורב פנינים וכלי יקר שפתי דעת:

{טז}לקח בגדו כי ערב זר ובעד נכרים חבלהו:

{יז}ערב לאיש לחם שקר ואחר ימלא פיהו חצץ:

{יח}מחשבות בעצה תכון ובתחבלות עשה מלחמה:

{יט}גולה סוד הולך רכיל ולפתה שפתיו לא תתערב:

{כ}מקלל אביו ואמו ידעך נרו באישון חשך:

{כא}נחלה מבחלת בראשנה ואחריתה לא תברך:

{כב}אל תאמר אשלמה רע קוה ליהוה וישע לך:

{כג}תועבת יהוה אבן ואבן ומאזני מרמה לא טוב:

{כד}מיהוה מצעדי גבר ואדם מה יבין דרכו:

{כה}מוקש אדם ילע קדש ואחר נדרים לבקר:

{כו}מזרה רשעים מלך חכם וישב עליהם אופן:

{כז}נר יהוה נשמת אדם חפש כל חדרי בטן:

{כח}חסד ואמת יצרו מלך וסעד בחסד כסאו:

{כט}תפארת בחורים כחם והדר זקנים שיבה:

{ל}חברות פצע תמריק ברע ומכות חדרי בטן:





משלי פרק-כא


{א}פלגי מים לב מלך ביד יהוה על כל אשר יחפץ יטנו:

{ב}כל דרך איש ישר בעיניו ותכן לבות יהוה:

{ג}עשה צדקה ומשפט נבחר ליהוה מזבח:

{ד}רום עינים ורחב לב נר רשעים חטאת:

{ה}מחשבות חרוץ אך למותר וכל אץ אך למחסור:

{ו}פעל אוצרות בלשון שקר הבל נדף מבקשי מות:

{ז}שד רשעים יגורם כי מאנו לעשות משפט:

{ח}הפכפך דרך איש וזר וזך ישר פעלו:

{ט}טוב לשבת על פנת גג מאשת מדינים ובית חבר:

{י}נפש רשע אותה רע לא יחן בעיניו רעהו:

{יא}בענש לץ יחכם פתי ובהשכיל לחכם יקח דעת:

{יב}משכיל צדיק לבית רשע מסלף רשעים לרע:

{יג}אטם אזנו מזעקת דל גם הוא יקרא ולא יענה:

{יד}מתן בסתר יכפה אף ושחד בחק חמה עזה:

{טו}שמחה לצדיק עשות משפט ומחתה לפעלי און:

{טז}אדם תועה מדרך השכל בקהל רפאים ינוח:

{יז}איש מחסור אהב שמחה אהב יין ושמן לא יעשיר:

{יח}כפר לצדיק רשע ותחת ישרים בוגד:

{יט}טוב שבת בארץ מדבר מאשת מדונים וכעס:

{כ}אוצר נחמד ושמן בנוה חכם וכסיל אדם יבלענו:

{כא}רדף צדקה וחסד ימצא חיים צדקה וכבוד:

{כב}עיר גברים עלה חכם וירד עז מבטחה:

{כג}שמר פיו ולשונו שמר מצרות נפשו:

{כד}זד יהיר לץ שמו עושה בעברת זדון:

{כה}תאות עצל תמיתנו כי מאנו ידיו לעשות:

{כו}כל היום התאוה תאוה וצדיק יתן ולא יחשך:

{כז}זבח רשעים תועבה אף כי בזמה יביאנו:

{כח}עד כזבים יאבד ואיש שומע לנצח ידבר:

{כט}העז איש רשע בפניו וישר הוא יכין דרכיו

{ל}אין חכמה ואין תבונה ואין עצה לנגד יהוה:

{לא}סוס מוכן ליום מלחמה וליהוה התשועה:





משלי פרק-כב


{א}נבחר שם מעשר רב מכסף ומזהב חן טוב:

{ב}עשיר ורש נפגשו עשה כלם יהוה:

{ג}ערום ראה רעה ויסתר ופתיים עברו ונענשו:

{ד}עקב ענוה יראת יהוה עשר וכבוד וחיים:

{ה}צנים פחים בדרך עקש שומר נפשו ירחק מהם:

{ו}חנך לנער על פי דרכו גם כי יזקין לא יסור ממנה:

{ז}עשיר ברשים ימשול ועבד לוה לאיש מלוה:

{ח}זורע עולה יקצור און ושבט עברתו יכלה:

{ט}טוב עין הוא יברך כי נתן מלחמו לדל:

{י}גרש לץ ויצא מדון וישבת דין וקלון:

{יא}אהב טהור לב חן שפתיו רעהו מלך:

{יב}עיני יהוה נצרו דעת ויסלף דברי בגד:

{יג}אמר עצל ארי בחוץ בתוך רחבות ארצח:

{יד}שוחה עמקה פי זרות זעום יהוה יפול שם:

{טו}אולת קשורה בלב נער שבט מוסר ירחיקנה ממנו:

{טז}עשק דל להרבות לו נתן לעשיר אך למחסור:

{יז}הט אזנך ושמע דברי חכמים ולבך תשית לדעתי:

{יח}כי נעים כי תשמרם בבטנך יכנו יחדו על שפתיך:

{יט}להיות ביהוה מבטחך הודעתיך היום אף אתה:

{כ}הלא כתבתי לך שלשום במועצת ודעת:

{כא}להודיעך קשט אמרי אמת להשיב אמרים אמת לשלחיך: {כב}אל תגזל דל כי דל הוא ואל תדכא עני בשער:

{כג}כי יהוה יריב ריבם וקבע את קבעיהם נפש:

{כד}אל תתרע את בעל אף ואת איש חמות לא תבוא:

{כה}פן תאלף ארחתו ולקחת מוקש לנפשך:

{כו}אל תהי בתקעי כף בערבים משאות:

{כז}אם אין לך לשלם למה יקח משכבך מתחתיך:

{כח}אל תסג גבול עולם אשר עשו אבותיך:

{כט}חזית איש מהיר במלאכתו לפני מלכים יתיצב בל יתיצב לפני חשכים:





משלי פרק-כג


{א}כי תשב ללחום את מושל בין תבין את אשר לפניך:

{ב}ושמת שכין בלעך אם בעל נפש אתה:

{ג}אל תתאו למטעמותיו והוא לחם כזבים:

{ד}אל תיגע להעשיר מבינתך חדל:

{ה}התעוף עיניך בו ואיננו כי עשה יעשה לו כנפים כנשר ועיף השמים: {ו}אל תלחם את לחם רע עין ואל תתאו למטעמתיו:

{ז}כי כמו שער בנפשו כן הוא אכל ושתה יאמר לך ולבו בל עמך: {ח}פתך אכלת תקיאנה ושחת דבריך הנעימים:

{ט}באזני כסיל אל תדבר כי יבוז לשכל מליך:

{י}אל תסג גבול עולם ובשדי יתומים אל תבא:

{יא}כי גאלם חזק הוא יריב את ריבם אתך:

{יב}הביאה למוסר לבך ואזנך לאמרי דעת:

{יג}אל תמנע מנער מוסר כי תכנו בשבט לא ימות:

{יד}אתה בשבט תכנו ונפשו משאול תציל:

{טו}בני אם חכם לבך ישמח לבי גם אני:

{טז}ותעלזנה כליותי בדבר שפתיך מישרים:

{יז}אל יקנא לבך בחטאים כי אם ביראת יהוה כל היום: {יח}כי אם יש אחרית ותקותך לא תכרת:

{יט}שמע אתה בני וחכם ואשר בדרך לבך:

{כ}אל תהי בסבאי יין בזללי בשר למו:

{כא}כי סבא וזולל יורש וקרעים תלביש נומה:

{כב}שמע לאביך זה ילדך ואל תבוז כי זקנה אמך:

{כג}אמת קנה ואל תמכר חכמה ומוסר ובינה:

{כד}גול יגול אבי צדיק יולד חכם וישמח בו:

{כה}ישמח אביך ואמך ותגל יולדתך:

{כו}תנה בני לבך לי ועיניך דרכי תרצנה

{כז}כי שוחה עמקה זונה ובאר צרה נכריה:

{כח}אף היא כחתף תארב ובוגדים באדם תוסף:

{כט}למי אוי למי אבוי למי מדונים למי שיח למי פצעים חנם למי חכללות עינים: {ל}למאחרים על היין לבאים לחקר ממסך:

{לא}אל תרא יין כי יתאדם כי יתן בכיס עינו יתהלך במישרים: {לב}אחריתו כנחש ישך וכצפעני יפרש:

{לג}עיניך יראו זרות ולבך ידבר תהפכות:

{לד}והיית כשכב בלב ים וכשכב בראש חבל:

{לה}הכוני בל חליתי הלמוני בל ידעתי מתי אקיץ אוסיף אבקשנו עוד:





משלי פרק-כד


{א}אל תקנא באנשי רעה ואל תתאו להיות אתם:

{ב}כי שד יהגה לבם ועמל שפתיהם תדברנה:

{ג}בחכמה יבנה בית ובתבונה יתכונן:

{ד}ובדעת חדרים ימלאו כל הון יקר ונעים:

{ה}גבר חכם בעוז ואיש דעת מאמץ כח:

{ו}כי בתחבלות תעשה לך מלחמה ותשועה ברב יועץ:

{ז}ראמות לאויל חכמות בשער לא יפתח פיהו:

{ח}מחשב להרע לו בעל מזמות יקראו:

{ט}זמת אולת חטאת ותועבת לאדם לץ:

{י}התרפית ביום צרה צר כחכה:

{יא}הצל לקחים למות ומטים להרג אם תחשוך:

{יב}כי תאמר הן לא ידענו זה הלא תכן לבות הוא יבין ונצר נפשך הוא ידע והשיב לאדם כפעלו: {יג}אכל בני דבש כי טוב ונפת מתוק על חכך:

{יד}כן דעה חכמה לנפשך אם מצאת ויש אחרית ותקותך לא תכרת: {טו}אל תארב רשע לנוה צדיק אל תשדד רבצו:

{טז}כי שבע יפול צדיק וקם ורשעים יכשלו ברעה:

{יז}בנפל אויביך אל תשמח ובכשלו אל יגל לבך:

{יח}פן יראה יהוה ורע בעיניו והשיב מעליו אפו:

{יט}אל תתחר במרעים אל תקנא ברשעים:

{כ}כי לא תהיה אחרית לרע נר רשעים ידעך:

{כא}ירא את יהוה בני ומלך עם שונים אל תתערב:

{כב}כי פתאם יקום אידם ופיד שניהם מי יודע:

{כג}גם אלה לחכמים הכר פנים במשפט בל טוב:

{כד}אמר לרשע צדיק אתה יקבהו עמים יזעמוהו לאמים:

{כה}ולמוכיחים ינעם ועליהם תבוא ברכת טוב:

{כו}שפתים ישק משיב דברים נכחים:

{כז}הכן בחוץ מלאכתך ועתדה בשדה לך אחר ובנית ביתך: {כח}אל תהי עד חנם ברעך והפתית בשפתיך:

{כט}אל תאמר כאשר עשה לי כן אעשה לו אשיב לאיש כפעלו: {ל}על שדה איש עצל עברתי ועל כרם אדם חסר לב:

{לא}והנה עלה כלו קמשנים כסו פניו חרלים וגדר אבניו נהרסה: {לב}ואחזה אנכי אשית לבי ראיתי לקחתי מוסר:

{לג}מעט שנות מעט תנומות מעט חבק ידים לשכב:

{לד}ובא מתהלך רישך ומחסריך כאיש מגן:





משלי פרק-כה


{א}גם אלה משלי שלמה אשר העתיקו אנשי חזקיה מלך יהודה: {ב}כבד אלהים הסתר דבר וכבד מלכים חקר דבר:

{ג}שמים לרום וארץ לעמק ולב מלכים אין חקר:

{ד}הגו סיגים מכסף ויצא לצרף כלי:

{ה}הגו רשע לפני מלך ויכון בצדק כסאו:

{ו}אל תתהדר לפני מלך ובמקום גדלים אל תעמד:

{ז}כי טוב אמר לך עלה הנה מהשפילך לפני נדיב אשר ראו עיניך: {ח}אל תצא לרב מהר פן מה תעשה באחריתה בהכלים אתך רעך: {ט}ריבך ריב את רעך וסוד אחר אל תגל:

{י}פן יחסדך שמע ודבתך לא תשוב:

{יא}תפוחי זהב במשכיות כסף דבר דבר על אפניו:

{יב}נזם זהב וחלי כתם מוכיח חכם על אזן שמעת:

{יג}כצנת שלג ביום קציר ציר נאמן לשלחיו ונפש אדניו ישיב: {יד}נשיאים ורוח וגשם אין איש מתהלל במתת שקר:

{טו}בארך אפים יפתה קצין ולשון רכה תשבר גרם:

{טז}דבש מצאת אכל דיך פן תשבענו והקאתו:

{יז}הקר רגלך מבית רעך פן ישבעך ושנאך:

{יח}מפיץ וחרב וחץ שנון איש ענה ברעהו עד שקר:

{יט}שן רעה ורגל מועדת מבטח בוגד ביום צרה:

{כ}מעדה בגד ביום קרה חמץ על נתר ושר בשרים על לב רע: {כא}אם רעב שנאך האכלהו לחם ואם צמא השקהו מים:

{כב}כי גחלים אתה חתה על ראשו ויהוה ישלם לך:

{כג}רוח צפון תחולל גשם ופנים נזעמים לשון סתר:

{כד}טוב שבת על פנת גג מאשת מדונים ובית חבר:

{כה}מים קרים על נפש עיפה ושמועה טובה מארץ מרחק:

{כו}מעין נרפש ומקור משחת צדיק מט לפני רשע:

{כז}אכל דבש הרבות לא טוב וחקר כבדם כבוד:

{כח}עיר פרוצה אין חומה איש אשר אין מעצר לרוחו:





משלי פרק-כו


{א}כשלג בקיץ וכמטר בקציר כן לא נאוה לכסיל כבוד:

{ב}כצפור לנוד כדרור לעוף כן קללת חנם לא תבא:

{ג}שוט לסוס מתג לחמור ושבט לגו כסילים:

{ד}אל תען כסיל כאולתו פן תשוה לו גם אתה:

{ה}ענה כסיל כאולתו פן יהיה חכם בעיניו:

{ו}מקצה רגלים חמס שתה שלח דברים ביד כסיל:

{ז}דליו שקים מפסח ומשל בפי כסילים:

{ח}כצרור אבן במרגמה כן נותן לכסיל כבוד:

{ט}חוח עלה ביד שכור ומשל בפי כסילים:

{י}רב מחולל כל ושכר כסיל ושכר עברים:

{יא}ככלב שב על קאו כסיל שונה באולתו:

{יב}ראית איש חכם בעיניו תקוה לכסיל ממנו:

{יג}אמר עצל שחל בדרך ארי בין הרחבות:

{יד}הדלת תסוב על צירה ועצל על מטתו:

{טו}טמן עצל ידו בצלחת נלאה להשיבה אל פיו:

{טז}חכם עצל בעיניו משבעה משיבי טעם:

{יז}מחזיק באזני כלב עבר מתעבר על ריב לא לו:

{יח}כמתלהלה הירה זקים חצים ומות:

{יט}כן איש רמה את רעהו ואמר הלא משחק אני:

{כ}באפס עצים תכבה אש ובאין נרגן ישתק מדון:

{כא}פחם לגחלים ועצים לאש ואיש מדונים לחרחר ריב:

{כב}דברי נרגן כמתלהמים והם ירדו חדרי בטן:

{כג}כסף סיגים מצפה על חרש שפתים דלקים ולב רע:

{כד}בשפתו ינכר שונא ובקרבו ישית מרמה:

{כה}כי יחנן קולו אל תאמן בו כי שבע תועבות בלבו:

{כו}תכסה שנאה במשאון תגלה רעתו בקהל:

{כז}כרה שחת בה יפל וגלל אבן אליו תשוב:

{כח}לשון שקר ישנא דכיו ופה חלק יעשה מדחה:





משלי פרק-כז


{א}אל תתהלל ביום מחר כי לא תדע מה ילד יום:

{ב}יהללך זר ולא פיך נכרי ואל שפתיך:

{ג}כבד אבן ונטל החול וכעס אויל כבד משניהם:

{ד}אכזריות חמה ושטף אף ומי יעמד לפני קנאה:

{ה}טובה תוכחת מגלה מאהבה מסתרת:

{ו}נאמנים פצעי אוהב ונעתרות נשיקות שונא:

{ז}נפש שבעה תבוס נפת ונפש רעבה כל מר מתוק:

{ח}כצפור נודדת מן קנה כן איש נודד ממקומו:

{ט}שמן וקטרת ישמח לב ומתק רעהו מעצת נפש:

{י}רעך ורעה אביך אל תעזב ובית אחיך אל תבוא ביום אידך טוב שכן קרוב מאח רחוק: {יא}חכם בני ושמח לבי ואשיבה חרפי דבר:

{יב}ערום ראה רעה נסתר פתאים עברו נענשו:

{יג}קח בגדו כי ערב זר ובעד נכריה חבלהו:

{יד}מברך רעהו בקול גדול בבקר השכים קללה תחשב לו: {טו}דלף טורד ביום סגריר ואשת מדונים נשתוה:

{טז}צפניה צפן רוח ושמן ימינו יקרא:

{יז}ברזל בברזל יחד ואיש יחד פני רעהו:

{יח}נצר תאנה יאכל פריה ושמר אדניו יכבד:

{יט}כמים הפנים לפנים כן לב האדם לאדם:

{כ}שאול ואבדה לא תשבענה ועיני האדם לא תשבענה:

{כא}מצרף לכסף וכור לזהב ואיש לפי מהללו:

{כב}אם תכתוש את האויל במכתש בתוך הריפות בעלי לא תסור מעליו אולתו: {כג}ידע תדע פני צאנך שית לבך לעדרים:

{כד}כי לא לעולם חסן ואם נזר לדור דור

{כה}גלה חציר ונראה דשא ונאספו עשבות הרים:

{כו}כבשים ללבושך ומחיר שדה עתודים:

{כז}ודי חלב עזים ללחמך ללחם ביתך וחיים לנערותיך:





משלי פרק-כח


{א}נסו ואין רדף רשע וצדיקים ככפיר יבטח:

{ב}בפשע ארץ רבים שריה ובאדם מבין ידע כן יאריך:

{ג}גבר רש ועשק דלים מטר סחף ואין לחם:

{ד}עזבי תורה יהללו רשע ושמרי תורה יתגרו בם:

{ה}אנשי רע לא יבינו משפט ומבקשי יהוה יבינו כל:

{ו}טוב רש הולך בתמו מעקש דרכים והוא עשיר:

{ז}נוצר תורה בן מבין ורעה זוללים יכלים אביו:

{ח}מרבה הונו בנשך ובתרבית לחונן דלים יקבצנו:

{ט}מסיר אזנו משמע תורה גם תפלתו תועבה:

{י}משגה ישרים בדרך רע בשחותו הוא יפול ותמימים ינחלו טוב: {יא}חכם בעיניו איש עשיר ודל מבין יחקרנו:

{יב}בעלץ צדיקים רבה תפארת ובקום רשעים יחפש אדם:

{יג}מכסה פשעיו לא יצליח ומודה ועזב ירחם:

{יד}אשרי אדם מפחד תמיד ומקשה לבו יפול ברעה:

{טו}ארי נהם ודב שוקק משל רשע על עם דל:

{טז}נגיד חסר תבונות ורב מעשקות שנאי בצע יאריך ימים: {יז}אדם עשק בדם נפש עד בור ינוס אל יתמכו בו:

{יח}הולך תמים יושע ונעקש דרכים יפול באחת:

{יט}עבד אדמתו ישבע לחם ומרדף רקים ישבע ריש:

{כ}איש אמונות רב ברכות ואץ להעשיר לא ינקה:

{כא}הכר פנים לא טוב ועל פת לחם יפשע גבר:

{כב}נבהל להון איש רע עין ולא ידע כי חסר יבאנו:

{כג}מוכיח אדם אחרי חן ימצא ממחליק לשון:

{כד}גוזל אביו ואמו ואמר אין פשע חבר הוא לאיש משחית: {כה}רחב נפש יגרה מדון ובוטח על יהוה ידשן:

{כו}בוטח בלבו הוא כסיל והולך בחכמה הוא ימלט:

{כז}נותן לרש אין מחסור ומעלים עיניו רב מארות:

{כח}בקום רשעים יסתר אדם ובאבדם ירבו צדיקים:





משלי פרק-כט


{א}איש תוכחות מקשה ערף פתע ישבר ואין מרפא:

{ב}ברבות צדיקים ישמח העם ובמשל רשע יאנח עם:

{ג}איש אהב חכמה ישמח אביו ורעה זונות יאבד הון:

{ד}מלך במשפט יעמיד ארץ ואיש תרומות יהרסנה:

{ה}גבר מחליק על רעהו רשת פורש על פעמיו:

{ו}בפשע איש רע מוקש וצדיק ירון ושמח:

{ז}ידע צדיק דין דלים רשע לא יבין דעת:

{ח}אנשי לצון יפיחו קריה וחכמים ישיבו אף:

{ט}איש חכם נשפט את איש אויל ורגז ושחק ואין נחת:

{י}אנשי דמים ישנאו תם וישרים יבקשו נפשו:

{יא}כל רוחו יוציא כסיל וחכם באחור ישבחנה:

{יב}משל מקשיב על דבר שקר כל משרתיו רשעים:

{יג}רש ואיש תככים נפגשו מאיר עיני שניהם יהוה:

{יד}מלך שופט באמת דלים כסאו לעד יכון:

{טו}שבט ותוכחת יתן חכמה ונער משלח מביש אמו:

{טז}ברבות רשעים ירבה פשע וצדיקים במפלתם יראו:

{יז}יסר בנך ויניחך ויתן מעדנים לנפשך:

{יח}באין חזון יפרע עם ושמר תורה אשרהו:

{יט}בדברים לא יוסר עבד כי יבין ואין מענה:

{כ}חזית איש אץ בדבריו תקוה לכסיל ממנו:

{כא}מפנק מנער עבדו ואחריתו יהיה מנון:

{כב}איש אף יגרה מדון ובעל חמה רב פשע:

{כג}גאות אדם תשפילנו ושפל רוח יתמך כבוד:

{כד}חולק עם גנב שונא נפשו אלה ישמע ולא יגיד:

{כה}חרדת אדם יתן מוקש ובוטח ביהוה ישגב:

{כו}רבים מבקשים פני מושל ומיהוה משפט איש:

{כז}תועבת צדיקים איש עול ותועבת רשע ישר דרך:





משלי פרק-ל


{א}דברי אגור בן יקה המשא נאם הגבר לאיתיאל לאיתיאל ואכל: {ב}כי בער אנכי מאיש ולא בינת אדם לי:

{ג}ולא למדתי חכמה ודעת קדשים אדע:

{ד}מי עלה שמים וירד מי אסף רוח בחפניו מי צרר מים בשמלה מי הקים כל אפסי ארץ מה שמו ומה שם בנו כי תדע: {ה}כל אמרת אלוה צרופה מגן הוא לחסים בו:

{ו}אל תוסף על דבריו פן יוכיח בך ונכזבת:

{ז}שתים שאלתי מאתך אל תמנע ממני בטרם אמות:

{ח}שוא ודבר כזב הרחק ממני ראש ועשר אל תתן לי הטריפני לחם חקי: {ט}פן אשבע וכחשתי ואמרתי מי יהוה ופן אורש וגנבתי ותפשתי שם אלהי: {י}אל תלשן עבד אל אדנו פן יקללך ואשמת:

{יא}דור אביו יקלל ואת אמו לא יברך:

{יב}דור טהור בעיניו ומצאתו לא רחץ:

{יג}דור מה רמו עיניו ועפעפיו ינשאו:

{יד}דור חרבות שניו ומאכלות מתלעתיו לאכל עניים מארץ ואביונים מאדם: {טו}לעלוקה שתי בנות הב הב שלוש הנה לא תשבענה ארבע לא אמרו הון: {טז}שאול ועצר רחם ארץ לא שבעה מים ואש לא אמרה הון: {יז}עין תלעג לאב ותבוז ליקהת אם יקרוה ערבי נחל ויאכלוה בני נשר: {יח}שלשה המה נפלאו ממני וארבע לא ידעתים:

{יט}דרך הנשר בשמים דרך נחש עלי צור דרך אניה בלב ים ודרך גבר בעלמה: {כ}כן דרך אשה מנאפת אכלה ומחתה פיה ואמרה לא פעלתי און: {כא}תחת שלוש רגזה ארץ ותחת ארבע לא תוכל שאת:

{כב}תחת עבד כי ימלוך ונבל כי ישבע לחם:

{כג}תחת שנואה כי תבעל ושפחה כי תירש גברתה:

{כד}ארבעה הם קטני ארץ והמה חכמים מחכמים:

{כה}הנמלים עם לא עז ויכינו בקיץ לחמם:

{כו}שפנים עם לא עצום וישימו בסלע ביתם:

{כז}מלך אין לארבה ויצא חצץ כלו:

{כח}שממית בידים תתפש והיא בהיכלי מלך:

{כט}שלשה המה מיטיבי צעד וארבעה מיטבי לכת:

{ל}ליש גבור בבהמה ולא ישוב מפני כל:

{לא}זרזיר מתנים או תיש ומלך אלקום עמו:

{לב}אם נבלת בהתנשא ואם זמות יד לפה:

{לג}כי מיץ חלב יוציא חמאה ומיץ אף יוציא דם ומיץ אפים יוציא ריב:





משלי פרק-לא


{א}דברי למואל מלך משא אשר יסרתו אמו:

{ב}מה ברי ומה בר בטני ומה בר נדרי:

{ג}אל תתן לנשים חילך ודרכיך למחות מלכין:

{ד}אל למלכים למואל אל למלכים שתו יין ולרוזנים או שכר: {ה}פן ישתה וישכח מחקק וישנה דין כל בני עני:

{ו}תנו שכר לאובד ויין למרי נפש:

{ז}ישתה וישכח רישו ועמלו לא יזכר עוד:

{ח}פתח פיך לאלם אל דין כל בני חלוף:

{ט}פתח פיך שפט צדק ודין עני ואביון:

{י}אשת חיל מי ימצא ורחק מפנינים מכרה:

{יא}בטח בה לב בעלה ושלל לא יחסר:

{יב}גמלתהו טוב ולא רע כל ימי חייה:

{יג}דרשה צמר ופשתים ותעש בחפץ כפיה:

{יד}היתה כאניות סוחר ממרחק תביא לחמה:

{טו}ותקם בעוד לילה ותתן טרף לביתה וחק לנערתיה:

{טז}זממה שדה ותקחהו מפרי כפיה נטע כרם:

{יז}חגרה בעוז מתניה ותאמץ זרעותיה:

{יח}טעמה כי טוב סחרה לא יכבה בליל נרה:

{יט}ידיה שלחה בכישור וכפיה תמכו פלך:

{כ}כפה פרשה לעני וידיה שלחה לאביון:

{כא}לא תירא לביתה משלג כי כל ביתה לבש שנים:

{כב}מרבדים עשתה לה שש וארגמן לבושה:

{כג}נודע בשערים בעלה בשבתו עם זקני ארץ:

{כד}סדין עשתה ותמכר וחגור נתנה לכנעני:

{כה}עז והדר לבושה ותשחק ליום אחרון:

{כו}פיה פתחה בחכמה ותורת חסד על לשונה:

{כז}צופיה הליכות ביתה ולחם עצלות לא תאכל:

{כח}קמו בניה ויאשרוה בעלה ויהללה:

{כט}רבות בנות עשו חיל ואת עלית על כלנה:

{ל}שקר החן והבל היפי אשה יראת יהוה היא תתהלל:

{לא}תנו לה מפרי ידיה ויהללוה בשערים מעשיה:





איוב