נחום פרק-א


{א}משא נינוה ספר חזון נחום האלקשי:

{ב}אל קנוא ונקם יהוה נקם יהוה ובעל חמה נקם יהוה לצריו ונוטר הוא לאיביו: {ג}יהוה ארך אפים וגדול כח ונקה לא ינקה יהוה בסופה ובשערה דרכו וענן אבק רגליו: {ד}גוער בים ויבשהו וכל הנהרות החריב אמלל בשן וכרמל ופרח לבנון אמלל: {ה}הרים רעשו ממנו והגבעות התמגגו ותשא הארץ מפניו ותבל וכל ישבי בה: {ו}לפני זעמו מי יעמוד ומי יקום בחרון אפו חמתו נתכה כאש והצרים נתצו ממנו: {ז}טוב יהוה למעוז ביום צרה וידע חסי בו:

{ח}ובשטף עבר כלה יעשה מקומה ואיביו ירדף חשך:

{ט}מה תחשבון אל יהוה כלה הוא עשה לא תקום פעמים צרה:

{י}כי עד סירים סבכים וכסבאם סבואים אכלו כקש יבש מלא:

{יא}ממך יצא חשב על יהוה רעה יעץ בליעל:

{יב}כה אמר יהוה אם שלמים וכן רבים וכן נגזו ועבר וענתך לא אענך עוד: {יג}ועתה אשבר מטהו מעליך ומוסרתיך אנתק:

{יד}וצוה עליך יהוה לא יזרע משמך עוד מבית אלהיך אכרית פסל ומסכה אשים קברך כי קלות:





נחום פרק-ב


{א}הנה על ההרים רגלי מבשר משמיע שלום חגי יהודה חגיך שלמי נדריך כי לא יוסיף עוד לעבור בך בליעל כלה נכרת: {ב}עלה מפיץ על פניך נצור מצרה צפה דרך חזק מתנים אמץ כח מאד:

{ג}כי שב יהוה את גאון יעקב כגאון ישראל כי בקקום בקקים וזמריהם שחתו: {ד}מגן גבריהו מאדם אנשי חיל מתלעים באש פלדות הרכב ביום הכינו והברשים הרעלו: {ה}בחוצות יתהוללו הרכב ישתקשקון ברחבות מראיהן כלפידם כברקים ירוצצו: {ו}יזכר אדיריו יכשלו בהלכותם ימהרו חומתה והכן הסכך:

{ז}שערי הנהרות נפתחו וההיכל נמוג:

{ח}והצב גלתה העלתה ואמהתיה מנהגות כקול יונים מתפפת על לבבהן:

{ט}ונינוה כברכת מים מימי היא והמה נסים עמדו עמדו ואין מפנה:

{י}בזו כסף בזו זהב ואין קצה לתכונה כבד מכל כלי חמדה:

{יא}בוקה ומבוקה ומבלקה ולב נמס ופק ברכים וחלחלה בכל מתנים ופני כלם קבצו פארור: {יב}איה מעון אריות ומרעה הוא לכפרים אשר הלך אריה לביא שם גור אריה ואין מחריד: {יג}אריה טרף בדי גרותיו ומחנק ללבאתיו וימלא טרף חריו ומענתיו טרפה: {יד}הנני אליך נאם יהוה צבאות והבערתי בעשן רכבה וכפיריך תאכל חרב והכרתי מארץ טרפך ולא ישמע עוד קול מלאככה:





נחום פרק-ג


{א}הוי עיר דמים כלה כחש פרק מלאה לא ימיש טרף:

{ב}קול שוט וקול רעש אופן וסוס דהר ומרכבה מרקדה:

{ג}פרש מעלה ולהב חרב וברק חנית ורב חלל וכבד פגר ואין קצה לגויה יכשלו בגויתם: {ד}מרב זנוני זונה טובת חן בעלת כשפים המכרת גוים בזנוניה ומשפחות בכשפיה: {ה}הנני אליך נאם יהוה צבאות וגליתי שוליך על פניך והראיתי גוים מערך וממלכות קלונך: {ו}והשלכתי עליך שקצים ונבלתיך ושמתיך כראי:

{ז}והיה כל ראיך ידוד ממך ואמר שדדה נינוה מי ינוד לה מאין אבקש מנחמים לך: {ח}התיטבי מנא אמון הישבה ביארים מים סביב לה אשר חיל ים מים חומתה: {ט}כוש עצמה ומצרים ואין קצה פוט ולובים היו בעזרתך:

{י}גם היא לגלה הלכה בשבי גם עלליה ירטשו בראש כל חוצות ועל נכבדיה ידו גורל וכל גדוליה רתקו בזקים: {יא}גם את תשכרי תהי נעלמה גם את תבקשי מעוז מאויב:

{יב}כל מבצריך תאנים עם בכורים אם ינועו ונפלו על פי אוכל:

{יג}הנה עמך נשים בקרבך לאיביך פתוח נפתחו שערי ארצך אכלה אש בריחיך: {יד}מי מצור שאבי לך חזקי מבצריך באי בטיט ורמסי בחמר החזיקי מלבן: {טו}שם תאכלך אש תכריתך חרב תאכלך כילק התכבד כילק התכבדי כארבה: {טז}הרבית רכליך מכוכבי השמים ילק פשט ויעף:

{יז}מנזריך כארבה וטפסריך כגוב גבי החונים בגדרות ביום קרה שמש זרחה ונודד ולא נודע מקומו אים: {יח}נמו רעיך מלך אשור ישכנו אדיריך נפשו עמך על ההרים ואין מקבץ: {יט}אין כהה לשברך נחלה מכתך כל שמעי שמעך תקעו כף עליך כי על מי לא עברה רעתך תמיד:





חבקוק