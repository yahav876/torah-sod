איכה פרק-א


{א}איכה ישבה בדד העיר רבתי עם היתה כאלמנה רבתי בגוים שרתי במדינות היתה למס: {ב}בכו תבכה בלילה ודמעתה על לחיה אין לה מנחם מכל אהביה כל רעיה בגדו בה היו לה לאיבים: {ג}גלתה יהודה מעני ומרב עבדה היא ישבה בגוים לא מצאה מנוח כל רדפיה השיגוה בין המצרים: {ד}דרכי ציון אבלות מבלי באי מועד כל שעריה שוממין כהניה נאנחים בתולתיה נוגות והיא מר לה: {ה}היו צריה לראש איביה שלו כי יהוה הוגה על רב פשעיה עולליה הלכו שבי לפני צר: {ו}ויצא מן בת ציון כל הדרה היו שריה כאילים לא מצאו מרעה וילכו בלא כח לפני רודף: {ז}זכרה ירושלם ימי עניה ומרודיה כל מחמדיה אשר היו מימי קדם בנפל עמה ביד צר ואין עוזר לה ראוה צרים שחקו על משבתה: {ח}חטא חטאה ירושלם על כן לנידה היתה כל מכבדיה הזילוה כי ראו ערותה גם היא נאנחה ותשב אחור: {ט}טמאתה בשוליה לא זכרה אחריתה ותרד פלאים אין מנחם לה ראה יהוה את עניי כי הגדיל אויב: {י}ידו פרש צר על כל מחמדיה כי ראתה גוים באו מקדשה אשר צויתה לא יבאו בקהל לך: {יא}כל עמה נאנחים מבקשים לחם נתנו מחמודיהם באכל להשיב נפש ראה יהוה והביטה כי הייתי זוללה: {יב}לוא אליכם כל עברי דרך הביטו וראו אם יש מכאוב כמכאבי אשר עולל לי אשר הוגה יהוה ביום חרון אפו: {יג}ממרום שלח אש בעצמתי וירדנה פרש רשת לרגלי השיבני אחור נתנני שממה כל היום דוה: {יד}נשקד על פשעי בידו ישתרגו עלו על צוארי הכשיל כחי נתנני אדני בידי לא אוכל קום: {טו}סלה כל אבירי אדני בקרבי קרא עלי מועד לשבר בחורי גת דרך אדני לבתולת בת יהודה: {טז}על אלה אני בוכיה עיני עיני ירדה מים כי רחק ממני מנחם משיב נפשי היו בני שוממים כי גבר אויב: {יז}פרשה ציון בידיה אין מנחם לה צוה יהוה ליעקב סביביו צריו היתה ירושלם לנדה ביניהם: {יח}צדיק הוא יהוה כי פיהו מריתי שמעו נא כל עמים וראו מכאבי בתולתי ובחורי הלכו בשבי: {יט}קראתי למאהבי המה רמוני כהני וזקני בעיר גועו כי בקשו אכל למו וישיבו את נפשם: {כ}ראה יהוה כי צר לי מעי חמרמרו נהפך לבי בקרבי כי מרו מריתי מחוץ שכלה חרב בבית כמות: {כא}שמעו כי נאנחה אני אין מנחם לי כל איבי שמעו רעתי ששו כי אתה עשית הבאת יום קראת ויהיו כמוני: {כב}תבא כל רעתם לפניך ועולל למו כאשר עוללת לי על כל פשעי כי רבות אנחתי ולבי דוי:





איכה פרק-ב


{א}איכה יעיב באפו אדני את בת ציון השליך משמים ארץ תפארת ישראל ולא זכר הדם רגליו ביום אפו: {ב}בלע אדני לא חמל את כל נאות יעקב הרס בעברתו מבצרי בת יהודה הגיע לארץ חלל ממלכה ושריה: {ג}גדע בחרי אף כל קרן ישראל השיב אחור ימינו מפני אויב ויבער ביעקב כאש להבה אכלה סביב: {ד}דרך קשתו כאויב נצב ימינו כצר ויהרג כל מחמדי עין באהל בת ציון שפך כאש חמתו: {ה}היה אדני כאויב בלע ישראל בלע כל ארמנותיה שחת מבצריו וירב בבת יהודה תאניה ואניה: {ו}ויחמס כגן שכו שחת מועדו שכח יהוה בציון מועד ושבת וינאץ בזעם אפו מלך וכהן: {ז}זנח אדני מזבחו נאר מקדשו הסגיר ביד אויב חומת ארמנותיה קול נתנו בבית יהוה כיום מועד: {ח}חשב יהוה להשחית חומת בת ציון נטה קו לא השיב ידו מבלע ויאבל חל וחומה יחדו אמללו: {ט}טבעו בארץ שעריה אבד ושבר בריחיה מלכה ושריה בגוים אין תורה גם נביאיה לא מצאו חזון מיהוה: {י}ישבו לארץ ידמו זקני בת ציון העלו עפר על ראשם חגרו שקים הורידו לארץ ראשן בתולת ירושלם: {יא}כלו בדמעות עיני חמרמרו מעי נשפך לארץ כבדי על שבר בת עמי בעטף עולל ויונק ברחבות קריה: {יב}לאמתם יאמרו איה דגן ויין בהתעטפם כחלל ברחבות עיר בהשתפך נפשם אל חיק אמתם: {יג}מה אעידך מה אדמה לך הבת ירושלם מה אשוה לך ואנחמך בתולת בת ציון כי גדול כים שברך מי ירפא לך: {יד}נביאיך חזו לך שוא ותפל ולא גלו על עונך להשיב שביתך ויחזו לך משאות שוא ומדוחים: {טו}ספקו עליך כפים כל עברי דרך שרקו וינעו ראשם על בת ירושלם הזאת העיר שיאמרו כלילת יפי משוש לכל הארץ: {טז}פצו עליך פיהם כל אויביך שרקו ויחרקו שן אמרו בלענו אך זה היום שקוינהו מצאנו ראינו: {יז}עשה יהוה אשר זמם בצע אמרתו אשר צוה מימי קדם הרס ולא חמל וישמח עליך אויב הרים קרן צריך: {יח}צעק לבם אל אדני חומת בת ציון הורידי כנחל דמעה יומם ולילה אל תתני פוגת לך אל תדם בת עינך: {יט}קומי רני בליל לראש אשמרות שפכי כמים לבך נכח פני אדני שאי אליו כפיך על נפש עולליך העטופים ברעב בראש כל חוצות: {כ}ראה יהוה והביטה למי עוללת כה אם תאכלנה נשים פרים עללי טפחים אם יהרג במקדש אדני כהן ונביא: {כא}שכבו לארץ חוצות נער וזקן בתולתי ובחורי נפלו בחרב הרגת ביום אפך טבחת לא חמלת: {כב}תקרא כיום מועד מגורי מסביב ולא היה ביום אף יהוה פליט ושריד אשר טפחתי ורביתי איבי כלם:





איכה פרק-ג


{א}אני הגבר ראה עני בשבט עברתו:

{ב}אותי נהג וילך חשך ולא אור:

{ג}אך בי ישב יהפך ידו כל היום:

{ד}בלה בשרי ועורי שבר עצמותי:

{ה}בנה עלי ויקף ראש ותלאה:

{ו}במחשכים הושיבני כמתי עולם:

{ז}גדר בעדי ולא אצא הכביד נחשתי:

{ח}גם כי אזעק ואשוע שתם תפלתי:

{ט}גדר דרכי בגזית נתיבתי עוה:

{י}דב ארב הוא לי אריה במסתרים:

{יא}דרכי סורר ויפשחני שמני שמם:

{יב}דרך קשתו ויציבני כמטרא לחץ:

{יג}הביא בכליותי בני אשפתו:

{יד}הייתי שחק לכל עמי נגינתם כל היום:

{טו}השביעני במרורים הרוני לענה:

{טז}ויגרס בחצץ שני הכפישני באפר:

{יז}ותזנח משלום נפשי נשיתי טובה:

{יח}ואמר אבד נצחי ותוחלתי מיהוה:

{יט}זכר עניי ומרודי לענה וראש:

{כ}זכור תזכור ותשיח עלי נפשי:

{כא}זאת אשיב אל לבי על כן אוחיל:

{כב}חסדי יהוה כי לא תמנו כי לא כלו רחמיו:

{כג}חדשים לבקרים רבה אמונתך:

{כד}חלקי יהוה אמרה נפשי על כן אוחיל לו:

{כה}טוב יהוה לקוו לנפש תדרשנו:

{כו}טוב ויחיל ודומם לתשועת יהוה:

{כז}טוב לגבר כי ישא על בנעוריו:

{כח}ישב בדד וידם כי נטל עליו:

{כט}יתן בעפר פיהו אולי יש תקוה:

{ל}יתן למכהו לחי ישבע בחרפה:

{לא}כי לא יזנח לעולם אדני:

{לב}כי אם הוגה ורחם כרב חסדו

{לג}כי לא ענה מלבו ויגה בני איש:

{לד}לדכא תחת רגליו כל אסירי ארץ:

{לה}להטות משפט גבר נגד פני עליון:

{לו}לעות אדם בריבו אדני לא ראה:

{לז}מי זה אמר ותהי אדני לא צוה:

{לח}מפי עליון לא תצא הרעות והטוב:

{לט}מה יתאונן אדם חי גבר על חטאו

{מ}נחפשה דרכינו ונחקרה ונשובה עד יהוה:

{מא}נשא לבבנו אל כפים אל אל בשמים:

{מב}נחנו פשענו ומרינו אתה לא סלחת:

{מג}סכתה באף ותרדפנו הרגת לא חמלת:

{מד}סכותה בענן לך מעבור תפלה:

{מה}סחי ומאוס תשימנו בקרב העמים:

{מו}פצו עלינו פיהם כל איבינו:

{מז}פחד ופחת היה לנו השאת והשבר:

{מח}פלגי מים תרד עיני על שבר בת עמי:

{מט}עיני נגרה ולא תדמה מאין הפגות:

{נ}עד ישקיף וירא יהוה משמים:

{נא}עיני עוללה לנפשי מכל בנות עירי:

{נב}צוד צדוני כצפור איבי חנם:

{נג}צמתו בבור חיי וידו אבן בי:

{נד}צפו מים על ראשי אמרתי נגזרתי:

{נה}קראתי שמך יהוה מבור תחתיות:

{נו}קולי שמעת אל תעלם אזנך לרוחתי לשועתי:

{נז}קרבת ביום אקראך אמרת אל תירא:

{נח}רבת אדני ריבי נפשי גאלת חיי:

{נט}ראיתה יהוה עותתי שפטה משפטי:

{ס}ראיתה כל נקמתם כל מחשבתם לי:

{סא}שמעת חרפתם יהוה כל מחשבתם עלי:

{סב}שפתי קמי והגיונם עלי כל היום:

{סג}שבתם וקימתם הביטה אני מנגינתם:

{סד}תשיב להם גמול יהוה כמעשה ידיהם:

{סה}תתן להם מגנת לב תאלתך להם:

{סו}תרדף באף ותשמידם מתחת שמי יהוה:





איכה פרק-ד


{א}איכה יועם זהב ישנא הכתם הטוב תשתפכנה אבני קדש בראש כל חוצות: {ב}בני ציון היקרים המסלאים בפז איכה נחשבו לנבלי חרש מעשה ידי יוצר: {ג}גם תנין חלצו שד היניקו גוריהן בת עמי לאכזר כי ענים במדבר:

{ד}דבק לשון יונק אל חכו בצמא עוללים שאלו לחם פרש אין להם:

{ה}האכלים למעדנים נשמו בחוצות האמנים עלי תולע חבקו אשפתות:

{ו}ויגדל עון בת עמי מחטאת סדם ההפוכה כמו רגע ולא חלו בה ידים:

{ז}זכו נזיריה משלג צחו מחלב אדמו עצם מפנינים ספיר גזרתם:

{ח}חשך משחור תארם לא נכרו בחוצות צפד עורם על עצמם יבש היה כעץ:

{ט}טובים היו חללי חרב מחללי רעב שהם יזובו מדקרים מתנובת שדי:

{י}ידי נשים רחמניות בשלו ילדיהן היו לברות למו בשבר בת עמי:

{יא}כלה יהוה את חמתו שפך חרון אפו ויצת אש בציון ותאכל יסודתיה: {יב}לא האמינו מלכי ארץ וכל ישבי תבל כי יבא צר ואויב בשערי ירושלם: {יג}מחטאת נביאיה עונות כהניה השפכים בקרבה דם צדיקים:

{יד}נעו עורים בחוצות נגאלו בדם בלא יוכלו יגעו בלבשיהם:

{טו}סורו טמא קראו למו סורו סורו אל תגעו כי נצו גם נעו אמרו בגוים לא יוסיפו לגור: {טז}פני יהוה חלקם לא יוסיף להביטם פני כהנים לא נשאו זקנים לא חננו: {יז}עודינה תכלינה עינינו אל עזרתנו הבל בצפיתנו צפינו אל גוי לא יושע: {יח}צדו צעדינו מלכת ברחבתינו קרב קצינו מלאו ימינו כי בא קצינו: {יט}קלים היו רדפינו מנשרי שמים על ההרים דלקנו במדבר ארבו לנו:

{כ}רוח אפינו משיח יהוה נלכד בשחיתותם אשר אמרנו בצלו נחיה בגוים: {כא}שישי ושמחי בת אדום יושבתי בארץ עוץ גם עליך תעבר כוס תשכרי ותתערי: {כב}תם עונך בת ציון לא יוסיף להגלותך פקד עונך בת אדום גלה על חטאתיך:





איכה פרק-ה


{א}זכר יהוה מה היה לנו הביט וראה את חרפתנו:

{ב}נחלתנו נהפכה לזרים בתינו לנכרים:

{ג}יתומים היינו אין אב אמתינו כאלמנות:

{ד}מימינו בכסף שתינו עצינו במחיר יבאו:

{ה}על צוארנו נרדפנו יגענו לא הונח לנו:

{ו}מצרים נתנו יד אשור לשבע לחם:

{ז}אבתינו חטאו אינם אנחנו עונתיהם סבלנו:

{ח}עבדים משלו בנו פרק אין מידם:

{ט}בנפשנו נביא לחמנו מפני חרב המדבר:

{י}עורנו כתנור נכמרו מפני זלעפות רעב:

{יא}נשים בציון ענו בתלת בערי יהודה:

{יב}שרים בידם נתלו פני זקנים לא נהדרו:

{יג}בחורים טחון נשאו ונערים בעץ כשלו:

{יד}זקנים משער שבתו בחורים מנגינתם:

{טו}שבת משוש לבנו נהפך לאבל מחלנו:

{טז}נפלה עטרת ראשנו אוי נא לנו כי חטאנו:

{יז}על זה היה דוה לבנו על אלה חשכו עינינו:

{יח}על הר ציון ששמם שועלים הלכו בו:

{יט}אתה יהוה לעולם תשב כסאך לדר ודור:

{כ}למה לנצח תשכחנו תעזבנו לארך ימים:

{כא}השיבנו יהוה אליך ונשוב חדש ימינו כקדם:

{כב}כי אם מאס מאסתנו קצפת עלינו עד מאד:





קהלת